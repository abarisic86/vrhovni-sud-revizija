Na posl. br. P Ob-170/2022

OPĆINSKI GRAĐANSKI SUD U ZAGREBU
Ulica Grada Vukovara 84
10000 Zagreb

Pravna stvar:

Tužitelj: Ante Barišić, Zagreb, Kutnjački put 2a
                         OIB: 68763292045

Tuženik: Ana Kunović, Zagreb, Crvenog križa 25
                         OIB: 97120559297, zastupana po Kristina Rakuša, odvjetnica iz Zagreba

P R I J E D L O G
tužitelja radi dopuštenja revizije
protiv presude i rješenja Općinskog
građanskog suda u Zagrebu posl. br,
P Ob-170/2022-134 od 30.06.2025.,
presude i rješenja Županijskog suda
suda u Splitu posl. br. Gž Ob-214/2025-
3 od 16.10.2025.
             _______________________________________________________________________

             U otvorenom roku pozivom na odredbu čl. 385.a st.1. toč. 1, čl. 385.a st.2. Zakona o parničnom postupku, tužitelj podnosi:

             prijedlog za dopuštenje revizije protiv presude i rješenja Općinskog građanskog suda u Zagrebu posl. br. P Ob-170/2022-134 od 30.06.2025., presude i rješenja Županijskog suda u Splitu posl. br. Gž Ob-214/2025-3 od 16.10.2025. jer je u prvostupanjskom i drugostupanjskom postupku zbog osobito teških povreda odredaba parničnog postupka i pogrešne primjene materijalnog prava, podnositelju povrijeđeno temeljno ljudsko pravo na pravično suđenje, pravo na obrazloženu odluku kao i pravo na sam pristup sudu zajamčeno odredbom čl. 29 Ustava RH u vezi čl. 6 st.1. Europske Konvencije za zaštitu ljudskih prava i temeljnih sloboda, kao i pravo na žalbu, odnosno djelotvorni pravni lijek u smislu odredbe čl. 18 Ustava RH u vezi čl. 13 Europske Konvencije za zaštitu ljudskih prava i temeljnih sloboda te pravo na poštivanje obiteljskog života iz odredbe čl. 35 Ustava RH u vezi čl. 8 Konvencije za zaštitu ljudskih prava i temeljnih sloboda.

              Prijedlog za dopuštenje revizije podnosi se i zbog pravnog pitanja kojeg su nižestupanjski sudovi razmatrali, a koje je važno za odluku o sporu i za osiguranje jedinstvene primjene prava i ravnopravnosti svih u njegovoj primjeni i za razvoj prava u sudskoj praksi, osobito jer riječ o pravnom pitanju o kojem odluka prvostupanjskog i drugostupanjskog suda odstupaju od prakse Vrhovnog suda Republike Hrvatske i prakse Ustavnog suda Republike Hrvatske.

               Stoga se postavlja sljedeće pravno pitanje:

Je li Sud prema odredbama čl. 259. , čl. 260 st.2. i čl. 261. st. 2. i 3. Zakona o parničnom postupku ako smatra da je prethodno dani nalaz i mišljenje vještaka nejasan odnosno nepotpun, ovlašten djelomično ne prihvatiti nalaz i mišljenje vještaka te sam zamijeniti vještvo u dijelu koji smatra nejasnim, a da prethodno nije proveo usmeno saslušanje vještaka radi objašnjenja u vezi s danim nalazom i mišljenjem te proveo dodatno vještačenje ili novo vještačenje po drugom vještaku?

Mjerodavno pravo u vezi naznačenog pravnog pitanja predstavljaju sljedeće odredbe Zakona o parničnom postupku:

Članak 250.
Sud će izvesti dokaz vještačenjem kad je radi utvrđivanja ili razjašnjenja kakve činjenice potrebno stručno znanje kojim sud ne raspolaže.

Članak 259.
Sud rukovodi vještačenjem, označuje vještaku predmet koji će se razgledati, postavlja mu pitanja i, prema potrebi, traži objašnjenja u vezi s danim nalazom i mišljenjem.

Vještaku se mogu davati razjašnjenja, a može mu se dopustiti i razmatranje spisa. Na zahtjev vještaka mogu se izvoditi i novi dokazi da bi se utvrdile okolnosti koje su važne za stvaranje mišljenja vještaka.

Članak 260.
Sud će odrediti hoće li vještak iznijeti svoj nalaz i mišljenje samo usmeno na raspravi ili će ih podnijeti i pismeno prije rasprave. Sud će odrediti rok za pismeno podnošenje nalaza i mišljenja koji ne može biti duži od 60 dana.

Vještak mora uvijek obrazložiti svoje mišljenje.

Članak 261.

Ako je određeno više vještaka, oni mogu podnijeti zajednički nalaz i mišljenje kad se u nalazu i mišljenju slažu. Ako se u nalazu i mišljenju ne slažu, svaki vještak posebno iznosi svoj nalaz i mišljenje.

Ako se podaci vještaka o njihovu nalazu bitno razilaze, ili ako je nalaz jednog ili više vještaka nejasan, nepotpun ili u proturječnosti sam sa sobom ili s izviđenim okolnostima, a ti se nedostaci ne mogu otkloniti ponovnim saslušanjem vještaka, obnovit će se vještačenje s istim ili drugim vještacima.

Ako u mišljenju jednog ili više vještaka ima proturječnosti ili nedostataka, ili se pojavi osnovana sumnja u pravilnost danog mišljenja, a ti se nedostaci ili sumnja ne mogu otkloniti ponovnim saslušanjem vještaka, zatražit će se mišljenje drugih vještaka.

                 U ovoj pravnoj stvari, rješenjem Općinskog građanskog suda u Zagrebu pod posl.br. P Ob-170/2022 od 02. svibnja 2023. određeno je psihijatrijsko-psihologijsko vještačenje te je sud dao sljedeći zadatak vještacima, cit.:

                 ''Zadatak vještaka je temeljem dokumentacije koja prileži u spisu, temeljem razgovora i potrebnih testiranja roditelja i mlt. djeteta te drugih metoda očitovati se u odnosu na roditeljske kapacitete oba roditelja, na njihov psihologijsko – psihijatrijski status, eventualna ograničenja roditeljskih kapaciteta, odnos roditelja međusobno i sa djetetom te volju mlt. djeteta, a sve u svrhu donošenja odluke o roditeljskoj skrbi i osobnim odnosima roditelja i djeteta.''

                 Nalazom i mišljenjem vještaka u bitnom utvrđeno je da oba roditelja imaju razvijene roditeljske kompetencije, osim što je majka prekritična prema ocu, te u tom dijelu ne vidi jasno potrebu djeteta za drugim roditeljem, što može negativno utjecati na budući odnos oca i djeteta.

                U odnosu na odnos roditelja s djetetom i volju djeteta, utvrđeno je, cit.:'' ... veseo i spontan dječak kod kojeg se ne uočavaju emocionalna odstupanja. Podjednako je privržen obama roditelja te trenutno izražava želju da provodi više vremena s ocem.''

                 Na nalaz i mišljenje vještaka stranke nisu imale primjedbe.

               Na nalaz i mišljenje vještaka očitovala se i posebna skrbnica mlt. djeteta, koja je u svom podnesku od 21.12.2023. ukazala, cit.

               ''… imajući u vidu da je vještačenjem provedena dijagnostička obrada roditelja i djeteta u skladu sa specifičnim znanjima i vještinama stručnjaka, kao posebna skrbnica mlt. Frana navodim kako nemam prigovora na nalaz i mišljenje vještaka te ga prihvaćam u cijelosti.'

              ……….

              ''Mišljenja sam kako bi bilo u interesu djeteta da nadolazeće blagdane i praznike provodi podjednako sa svakim roditeljem, odnosno na predložen način, a posebice uzimajući u obzir da je Fran s majkom proveo u cijelosti praznike 2022. godine, kao i uskršnje praznike unatoč donesenoj privremenoj mjeri.

              Za naglasiti je kako dijete treba i majku i oca, te se istom mora omogućiti provođenje praznika i s majkom i s ocem, a ne da jedan roditelj samoinicijativno isto ne dopušta, konkretno majka, a kako ispravno vještaci detektiraju kod majke bojazan od neuvažavanja drugog roditelja, a što će dugotrajno biti štetno za emocionalni i psihički razvoj mlt. Frana. Za istaknuti je kako je riječ o kompetentnim roditeljima, koji su visokomotivirani za dijete, stoga nema razloga se de djetetu ne omogući ostvarivanje osobnih odnosa s roditeljem s kojim ne stanuje, u konkretno premetu ocem.''

             U vezi roditeljskih kompetencija oca, u tijeku postupka stručni tim HZSR dostavio je svoj prijedlog i mišljenje od 29.06.2022. u kojem je utvrđeno, cit.:

           ''Prilikom opservacije odnosa na relaciji roditelj – dijete, a prilikom terenskih izvida, uočeno je da su oba roditelja jako povezana s mlt. djetetom te nisu uočeni elementi zanemarivanja ili ugrožavanja djece niti kod jednog od roditelja. Mlt. Fran jako je privržen i majci i ocu te voli i želi provoditi vrijeme s oba roditelja, dok su i Ana i Ante u komunikaciji i općenito u odnosu s djetetom jako obzirni, pažljivi, aktivni i angažirani. I Ana i Ante odlično zapažaju i odgovaraju na potrebe djeteta.''

           ''Otac Ante motiviran je roditelj, koji pokazuje neophodne roditeljske vještine potrebne za kvalitetnu brigu o djetetu, uočava djetetova potrebe i pravodobno im udovoljava.''

           ''U interesu je djetetovog psihološkog i emocionalnog zdravlja da s ocem održi blizak odnos kakav je imao do sada te da ga nadalje produbljuje i razvija. Uzevši u obzir sve navedeno, a osobito činjenicu da mlt. Fran izražava potrebu da s ocem provodi više vremena…'' ( vidi str. 14., 15 prijedlog i mišljenja stručnog tima CZSS od 29.06.2022. )

            Iz nalaza i mišljenja psihijatrijsko – psihologijskog vještačenja od 06.12.2023. u odnosu na oca proizlazi zaključak, cit.:

            '' Kod Ante Barišića, što se tiče roditeljske uloge, možemo reći da je kompetentan u toj ulozi te realan u procjeni djetetovih potreba, naglašava važnost zajedničke skrbi za dijete te se stječe dojam da neće opstruirati odnos majke i djeteta.''

            Iz izvješća psihologa, koje je Hrvatskom zavodu za socijalni rad dostavio MODUS centar za djecu i mlade u kojem je otac tijekom 2024. godine bio uključen u savjetovalište, proizlazi, cit:

            ''Iz dosadašnjeg rada uočava se kako potrebe djeteta dobro prepoznaje i reagira na njih…''

            Dakle, dosljedno i tijekom cijelog postupka sva stručna tijela su utvrdila da je tužitelj kompetentan, realan u procjeni djetetovih potreba, dobro prepoznaje djetetove potrebe i reagira na njih

             Međutim, na temelju takvog utvrđenog činjeničnog stanja, prvostupanjski sud utvrđuje potpuno suprotno te sud u obrazloženju pobijane presude i rješenja navodi da ne prihvaća mišljenje Zavoda niti vještaka u djelu u kojem navode da dijete nije izloženo sukobima roditelja i da na strani oca ne postoje poteškoće vezano za roditeljske kompetencije uzevši u obzir način komunikacije oca koja je utvrđena iz poruka, ali i tijekom trajanja mjere koju je Zavod odredio, da su ponašanje majke vezano za protivljenje proširenja osobnih odnosa i Zavod i vještaci cijenili no potpuno je nejasno kako očevo ponašanje nije vrednovano iako je isto vidljivo već tijekom trajanja mjere Zavoda.

            Iz obrazloženja pobijane prvostupanjske presude proizlazi da je sud utvrdio, cit: ''Otac s djetetom lijepo organizira vrijeme, dijete je emotivno vezano za njega, dijete je s ocem sigurno…'', ''Sud je ocijenio da je u interesu djeteta da se poveća opseg osobnih odnosa s ocem obzirom dijete izražava takvu želju, s ocem je emotivno povezano i otac s djetetom na kvalitetan način provodi vrijeme…''

         Međutim, unatoč takvim utvrđenjima sud na strani oca, protivno utvrđenjima iz provedenih dokaza i mišljenja vještaka i stručnih tijela, u obrazloženju pobijane odluke navodi, cit.:''Kako je utvrđeno da su na strani oca prisutna u većoj mjeri ponašanja iz kojih proizlazi da ne prepoznaje potrebe djetetove potrebe, da zanemaruje emotivne potrebe djeteta i interes djeteta…'' nadalje, da ne postupa u interesu djeteta, da negativno utječe na njegovo emotivno i psihičko stanje, pa čak i da potiče postojanje konflikta lojalnosti, kao i da otac ima agresivne obrasce ponašanja te da se tužitelj na taj način ponaša pred djetetom, a što je sud utvrdio poklanjanjem vjere iskazu tuženice kako to prvostupanjski sud navodi na str. 17 obrazloženja pobijane odluke.

         Sam prvostupanjski sud na str. 11 obrazloženja pobijane odluke navodi da se tijekom postupka mijenjao stav majke prema ocu, pa je tako o odnosu oca i djeteta navodila da je otac jako pažljiv i posvećen, da je dobar otac i da ne može naći niti jednu zamjerku po tom pitanju, da bi ga s vremenom počela doživljavati kao osobu koja nije dobra za dijete radi agresivnih ispada.

         Stoga se ukazuje da sud nije prihvatio nalaz i mišljenje vještaka, mišljenje Hrvatskog zavoda za socijalni rad te je suprotno tome cijenio iskaz tužene, za koju sam sud navodi da je kontradiktorno izjavljivala o odnosu tužitelja i djeteta i njenom stavu prema tužitelju.

           Stoga se ukazuje da se radi o nezakonitom i nepravilnom radu suda, koji je mišljenja vještaka i HZSR-a zamijenio iskazom majke, za koju i sam sud u biti navodi da je kontradiktorna i nedosljedna u svojim iskazima te je opisanim postupanjem suda, počinjena apsolutno bitna povreda odredaba postupka iz odredbe čl. 354 st.2. toč. 11 ZPP-a jer pobijana presuda i rješenje imaju nedostataka zbog kojih se ne mogu na valjan način ispitati, osobito jer je izreka presude nerazumljiva, proturječi sama sebi ili razlozima presude i jer presuda nema razloga o odlučnim činjenicama te o odlučnim činjenicama postoji proturječnost između provedenih dokaza sa iznesenim stavovima i zaključcima suda.

            Iz provedenog postupka proizlazi da je sud nalaz i mišljenje vještaka u dijelu smatrao nejasnim i nepotpunim te je bez pozivanja vještaka na raspravu u skladu s odredbom čl. 260 st.2. ZPP-a kako bi postavljanjem pitanja i prema potrebi traženjem objašnjenja u vezi s danim nalazom i mišljenjem u skladu s čl. 259 st.1.ZPP-a, odlučio ne prihvatiti nalaz i mišljenje vještaka u dijelu, te sam i to bez potrebnog stručnog znanja, zamijenio mišljenje vještaka.

          Dakle, vještak daje svoj nalaz i mišljenje usmeno na raspravi, a može dati i pismeno prije rasprave, tj. zakon ne ograničava iznošenje vještačkog nalaza i mišljenja jedino u pisanom obliku.

          Naprijed spomenuta odredba je u skladu sa načelom neposrednosti o kojem govori čl. 4. ZPP po kojem sud u pravilu odlučuje na temelju usmene, neposredne javne rasprave.

          Time je sud počinio bitnu povrede odredaba parničnog postupka iz čl. 354. st.1. kao i čl. 354 i st. 2. toč. 6. ZPP jer je podnositelj bio onemogućen u raspravljanju obzirom da imenovani vještaci nisu bili usmeno saslušani u kojem postupku bi se mogle otkloniti primjedbe suda na vještvo, a za koje primjedbe tužitelj nije znao sve do donošenja presude, pa se na određeni način može govoriti i o odluci iznenađenja.

          Odredbom čl. 5 st.2 i 4 Zakona o parničnom posutpku, propisano je, cit.

           ''U mjeri u kojoj je to potrebno, sud će omogućiti strankama da se izjasne o pravnim pitanjima spora.“

            „Sud ne može svoju odluku utemeljiti na pravnoj osnovi koja je bitno različita od one o kojoj se u postupku raspravljalo i koju savjesna i brižljiva stranka nije mogla razumno predvidjeti.“

           Tijekom postupka, na raspravi održanoj 28.01.2025 tužena je zatražila novo psihologijsko psihijatrijsko vještačenje s fokusom na dijete jer prema njenom mišljenju vještaci se nisu osvrtali na dijete niti na manipulaciju roditelja, kojem prijedlogu se usprotivio tužitelj, kao i posebna skrbnica uz obrazloženje da su vještaci procjenjivali roditeljske kompetencije, u vještačenju je sudjelovalo i dijete, nije bilo prigovora na nalaz vještaka, kao i da je dijete potrebno zaštiti od izlaganja institucijama, te je potrebno izbjeći stalno izlaganje vještačenju, a upravo roditelj koji prepozna potrebe djeteta dijete, pokušava od navedenog zaštititi.

           Prvostupanjski sud nije provodio novo psihologijsko psihijatrijsko vještačenje po prijedlogu tuženice, koji se može smatrati i kao primjedba na nalaz i mišljenje vještaka, obzirom je sud roditeljske kompetencije cijenio ne samo na temelju provedenog vještačenja, već i na osnovi provedenog dokaznog postupka, dijete je svoje mišljenje izrazilo kod stručne osobe, psihologinje suda, radi čega je sud ocijenio nepotrebnim provođenje novog vještačenja, koje nije niti u interesu djeteta u smislu pretjeranog izlaganja djeteta nepoznatim osobama i postupku.

           Međutim, iako je na okolnost utvrđivanja emocionalnog zlostavljanja djeteta i manipulacije djeteta od strane oca predloženo novo psihologijsko psihijatrijsko vještačenje, sud je takav prijedlog odbio, ali je sam, iako za to nema specifična znanja iz područja psihologije i psihijatrije, u toč. 28 obrazloženja pobijane presude utvrdio kako tužitelj emocionalno zlostavlja dijete te stavlja svoje interese ispred interesa djeteta ne birajući za to sredstva.

            Na opisani način sud je povrijedio i pravila o teretu dokazivanja u vezi s odredbom čl.219 i čl. 221. a ZPP-a jer tuženik nije dokazao emocionalno zlostavljanje djeteta i manipulaciju djeteta od strane oca te je sud odbio provođenje vještačenja u tom pravcu, a iz izvedenih dokaza takve činjenice nisu utvrđene od vještaka, HZSR, niti stručnog suradnika suda.

         Ukazuje se da sud prilikom donošenja pobijane presude i rješenja selektivno utvrđuje i dokaze izvedene tijekom postupka protivno odredbi čl.8 Zakona o parničnom postupku, pa tako primjerice uopće u obrazloženju pobijane presude i rješenje ne cijeni činjenicu da je na temelju istovjetnih činjenica i dokaza Općinsko državno odvjetništvo u Zagrebu svojim rješenjem posl. br. KPz-DO-134/22 od 25.10.2022. odbacilo kaznenu prijavu tužene protiv ovdje tužitelja zbog kaznenog djela povrede djetetovih prava iz čl. 177 st.2 Kaznenog zakona 98/11, a tužena nije preuzela kazneni progon protiv ovdje tužitelja.

          Dakle, sud u bitnom na temelju istih činjenica i dokaza koji su korišteni u kaznenoj prijavi, u odnosu na odlučne činjenice utvrđuje emocionalno zlostavljanje djeteta od strane tužitelja čime je u biti ispunjeno biće kaznenog djela povrede djetetovih prava iz odredbe čl. 177 st.2. Kaznenog zakona 98/11, a koje djelo nije utvrđeno od strane Općinskog državnog odvjetništva u Zagrebu, a isto nije utvrđeno niti u postupku vještačenja, niti od strane HZSR, posebne skrbnice, psihologa u centru MODUS, niti u postupku pribavljanja mišljenja djeteta – psihologijske procjene.

         Ukazuje se da se provođenje dokaza kombiniranim psihijatrijskim-psihološkim vještačenjem radi utvrđivanja roditeljskih kompetencija te odnosa roditelja i djece, treba odrediti samo onda kada stručni tim HZSR-a nije u mogućnosti sam procijeniti isto. Stručni tim se sastoji od pravnika, psihologa i socijalnog radnika te posjeduje stručna znanja za donošenje prijedloga i mišljenja o uređenju sadržaja roditeljske skrbi i određivanja osobnih odnosa u većini slučajeva te je potreba za vještačenjem iznimka.

           Dakle, sud će provesti dokaz vještačenjem u skladu s odredbom čl. 250 Zakona o parničnom postupku, kada je za utvrđivanje ili razjašnjenje kakve činjenice potrebno stručno znanje kojim sud ne raspolaže.

           Stoga ostaje nejasno kako je to sud koji ne raspolaže potrebnim stručnim znanjem iz područja psihologije i psihijatrije jer je zato upravo odredio provođenje kombiniranog psihijatrijsko-psihologijskog vještačenja, raspravni sudac koji nije neposredno razgovarao s mlt. djetetom niti obavio terensku provjeru kod tužitelja, zamijenio mišljenje stalnog sudskog vještaka za psihijatriju, stalnog sudskog vještaka za psihologiju, mišljenje psihologa i socijalnog radnika iz HZSR-a, stručnog suradnika suda koji je sačinio psihologijsku procjenu, te sam u tom pravcu bez usmenog saslušanja vještaka ili dopune vještva, o odlučnim činjenicama, psihologijsko – psihijatrijskom statusu tužitelja i njegovim ograničenjima roditeljskih kapaciteta i odnosu s djetetom, zamijenio mišljenje vještaka i HZSR-a te stručnog suradnika suda.

           Ukazuje se da sud ne može svojim ocjenama, svakog od proturječnih mišljenja vještaka ponaosob, otkloniti i ne prihvatiti činjenice utvrđene jednim od vještačenja jer za isto ne raspolaže stručnim znanjem i iskustvom koje je za to potrebno.

            Vezano za postavljeno pitanje ukazuje se na odluku Vrhovnog suda Republike Hrvatske posl. br. Rev 1289/2022-3 od 26. srpnja 2023. godine, u kojoj odluci je izražen sljedeći stav, cit.:

            ''Dakle, drugostupanjski je sud selektivno prihvatio nalaz i mišljenje vještaka iznijevši, između ostaloga, da se „„nejasnim ukazuje zaključak navedenih vještaka da se za roditelja „kod kojeg će dijete stanovati odredi tužitelj“. Međutim, nejasnoće u nalazu i mišljenju vještaka ne otklanjaju se tako da se sudu nejasni dijelovi nalaza i mišljenja ne prihvate, već dopunom vještačenja, i to, kako je propisano, usmeno na raspravi (čl. 260. st. 1. ZPP). Osim toga, čl. 261. st. 2. ZPP izričito je propisano, između ostaloga, da se nejasnoće u nalazu vještaka otklanjaju ponovnim saslušanjem vještaka, a ako to nije moguće, da će se vještačenje obnoviti s istim ili drugim vještacima. Dakle, način na koji je drugostupanjski sud u ovome postupku koristio nalaz i mišljenje vještaka nije u skladu s navedenim odredbama ZPP-a iz kojih proizlazi da nejasne dijelove vještačenja, koji se odnose na odlučne činjenice, kao u konkretnome slučaju, nije dopušteno ignorirati selektivnim prihvaćanjem samo onih dijelova nalaza i mišljenja koji su sudu jasni, naročito ako jasni i nejasni dijelovi čine cjelinu, već ono za što sam sud tvrdi da mu je u nalazu i mišljenju nejasno, valja razjasniti ili saslušanjem vještaka ili obnavljanjem vještačenja, pa i onda kada stranke na nalaz i mišljenje nemaju prigovora.''

          Također ukazuje se i na odluku Vrhovnog suda Republike Hrvatske posl. br. 127/2024-2 od 01.02.2024., u kojem predmetu je postavljeno sljedeće pravno pitanje, cit.:

„Je li Sud prema odredbama čl. 259. i čl. 261. st. 2. i 3. Zakona o parničnom postupku dužan odrediti provođenje novog vještačenja ako smatra da je prethodno dani nalaz i mišljenje vještaka nejasan, nepotpun ili proturječan sam sebi, a ti nedostaci se ne mogu otkloniti?“.

            ……………

          ''7. Uz ocjenu da je nalaz i mišljenje te dopunski nalaz i mišljenje vještaka dr. Borisa Kirina nejasan, nepotpun i proturječan, i prvostupanjski i drugostupanjski sud odbijaju predmetni tužbeni zahtjev tužitelja jer da tužitelj, na kome je bio teret dokaza, nije uspio dokazati uzročno-posljedičnu vezu između predmetnog štetnog događaja (osiguranog kod tuženika) i predmetne štete koju trpi radnik tužitelja Petar Babec (a koju je naknadio tužitelj).
8. Takvo postupanje nižestupanjskih sudova nije pravilno, a radi čega je i u postupku pred prvostupanjskim i u postupku pred drugostupanjskim sudom počinjena bitna povreda odredaba parničnog postupka iz čl. 354. st. 1. u vezi s odredbom čl. 261. st. 2. i st. 3. ZPP.
9. Prema odredbi čl. 251. st. 3., st. 4. i st. 5. ZPP sud određuje osobu vještaka (po eventualnom prijedlogu stranke ili i izvan tog prijedloga). Prema odredbi čl. 259. st. 1. ZPP sud rukovodi vještačenjem, označuje vještaku predmet koji će se razgledati, postavlja mu pitanja i, prema potrebi, traži objašnjenja u vezi s danim nalazom i mišljenjem.
10. Iz odredbe čl. 261. st. 2. i odredbe čl. 261. st. 3. ZPP proizlazi, a što je ujedno i odgovor na predmetno pravno pitanje, da ako je nalaz jednog vještaka nejasan, nepotpun ili u proturječnosti sam sa sobom ili s izviđenim okolnostima, a taj se nedostatak ne može otkloniti ponovnim saslušanjem vještaka, obnovit će se vještačenje s istim ili drugim vještakom, odnosno da ako u mišljenju jednog vještaka ima proturječnosti ili nedostataka ili se pojavi osnovana sumnja u pravilnost danog mišljenja, a ti se nedostaci ne mogu otkloniti ponovnim saslušanjem vještaka, zatražit će se mišljenje drugog vještaka.
11. Dakle, u konkretnom slučaju, nižestupanjski sudovi nisu mogli primijeniti pravilo o teretu dokazivanja (na štetu tužitelja), a da prethodno nisu postupili sukladno odredbi čl. 261. st. 2. odnosno odredbi čl. 261. st. 3. ZPP, odnosno da prethodno nisu otklonili manjkavosti iz nalaza i mišljenja te dopunskog nalaza i mišljenja vještaka dr. Borisa Kirina.
12. Slijedom navedenog valjalo je na temelju odredbe čl. 394. st. 1. al. 1. ZPP odlučiti kao pod stavkom I. izreke ovog rješenja.
13. U ponovnom postupku prvostupanjski sud će otkloniti nedostatke na koje mu je ukazano ovim rješenjem te će ponovno odlučiti o predmetnom tužbenom zahtjevu tužitelja i o zahtjevima stranaka za naknadu parničnog troška.''

            Ukazuje se i na stav izražen u odluci Ustavnog suda U-III/4080/2019 od prosinca 2021. godine, cit.:

''9.6. Ustavni sud primjećuje da se u konkretnom slučaju prvostupanjski sud sam upustio u analizu i obrazloženje medicinske dokumentacije (i pri tome pogrešno zaključio da navodi sudske vještakinje ne proizlaze iz medicinske dokumentacije), iako je medicinsko vještačenje zatraženo upravo zbog toga što sud ne raspolaže specifičnim medicinskim znanjem a koje je u konkretnom slučaju potrebno i to upravo radi razjašnjenja ključne činjenice pitanja nastanka invalidnosti u smislu članka 39. ZOMO-a. Ustavni sud ne osporava činjenicu da upravo sud ocjenjuje nalaz i
mišljenje vještaka kao i sve druge relevantne činjenice, te nije vezan za zaključke vještaka, međutim, u slučaju kada sud ne prihvaća nalaz i mišljenje sudskog vještaka o činjenicama o kojima sud ne raspolaže stručnim znanjem, tada obrazloženje zbog kojih sud ne prihvaća nalaz i mišljenje stručne osobe mora biti takvo da ne ostavlja nikakvu dvojbu o postojanju ili nepostojanju odlučnih činjenica, odnosno obrazloženje bi moralo upućivati na zaključak da sud nije utvrdio proturječnosti ili nedostatke u nalazu i mišljenju vještakinje, niti da su se pojavile osnovane sumnje u njegovu pravilnost.

9.8. Uzimajući u obzir navedeno, odnosno da se u konkretnom slučaju podaci vještaka o njihovu nalazu bitno razilaze, te da te razlike nisu otklonjene dodatnim saslušanjem sudskog vještaka Ustavni sud nalazi da je prvostupanjski sud u konkretnoj situaciji trebao primijeniti postupovno pravilo iz točke 7.2. obrazloženja ove odluke koje nalaže sudu da kod sumnje u nalaz sudskog vještaka ili ako utvrdi da je nedostatan za utvrđenje odlučne činjenice provede dopunsko ispitivanje vještaka ili dodatno vještačenje po istom ili drugom vještaku. Propuštanjem provođenja dodatnog vještačenja po istom ili drugom vještaku sukladno članku 261. ZPP-a koji se primjenjuje u upravnom sporu na temelju članka 33. ZUS-a prvostupanjski sud je s obzirom na činjenice ovog konkretnog predmeta, po ocjeni Ustavnog suda, nerazmjerno ograničio podnositeljičinu mogućnost da stvarno iznosi i dokazuje tvrdnje u prilog svom predmetu čime ju je, u suštini, doveo u neravnopravni položaj u odnosu na suprotnu stranu u postupku.

10. Stoga, sagledavajući postupak koji je prethodio ustavnosudskom postupku kao jedinstvenu cjelinu, Ustavni sud utvrđuje da isti nije vođen na način koji je podnositeljici osigurao pravo na pravično suđenje što je, prema ocjeni Ustavnog suda, dovelo do povrede prava podnositeljice na pravično suđenje propisano člankom 29. stavkom 1. Ustava. Stoga je Ustavni sud ustavnu tužbu utvrdio osnovanom, te ukinuo obje presude upravnih sudova. Ujedno je predmet vraćen na ponovno odlučivanje Upravnom sudu u Zagrebu, koji će u nastavku postupka ispraviti postupovne nedostatke na koje je ukazano ovom odlukom.''

           Budući da je pogrešna primjena odredbe čl. 260 st.2. i čl. 261. st.2. 3. ZPP bila od utjecaja na donošenje pravilne i zakonite odluke, sud drugog stupnja koji je otklonio žalbene tvrdnje o počinjenju bitne povrede odredaba parničnog postupka iz čl. 354. st. 1. ZPP u vezi s čl. 261. st. 3. ZPP i sam je počinio navedenu povredu.

           Iz navedenih razloga ukazuje se da su tumačenja I st. i II st. suda mjerodavnih zakonskih odredaba i prakse Vrhovnog suda RH i Ustavnog suda RH u istovrsnim postupcima, polazeći od njihovog jasnog sadržaja, ustavnopravno neprihvatljiva te upućuje na arbitrarnost u tumačenju i primjeni mjerodavnog prava.

           Županijski sud u Splitu u svojem rješenju posl.br. Gž Ob-214/2025-3 od 16. listopada 2025. u toč. 2 obrazloženja pobijane odluke navodi da je tužitelj žalbu podnio iz svih žalbenih razloga, ali ne navodi koje činjenice i koje dokaze je tužitelj u žalbi istaknuo te u toč. 21 obrazloženja navodi da iznosi svoje subjektivno viđenje ovog predmeta.

           Također se ukazuje da se podnositelj u žalbi protiv prvostupanjske presude ukazao da je sud dijelove nalaza i mišljenja koje je smatrao nejasnim zamijenio svojim vlastitim mišljenjem, zbog čega se podnositelj u žalbi izričito pozvao na praksu Vrhovnog suda u presudi posl. br. Rev 1289/2022-3 od 26. srpnja 2023. godine.

            Međutim Županijski sud u Splitu u svojoj presudi Gž Ob-214/2025-3 od 16. listopada 2025, uopće ne cijeni ove žalbene navode niti obrazlaže zašto sud odstupa od prakse Vrhovnog suda, iako mu je ukazano na presudu Vrhovnog suda RH posl.br. Rev 1289/2022-3 od 26. srpnja 2023. godine, koja je donijeta protiv odluke Županijskog suda u Splitu Gž Ob-33/2020-95 od 5. srpnja 2021, u kojem postupku je kao sudac izvjestitelj sudjelovao sudac, koji je bio sudac izvjestitelj i član vijeća i u ovoj pravnoj stvari.

            Stoga praksa Vrhovnog suda istom sucu, odnosno sudu nije mogla biti nepoznata, već je od prakse Vrhovnog suda, sud svjesno odstupio, a za što nije dao nikakvo obrazloženje, zbog čega se radi o nezakonitom i nepravilnom radu suda.

            Ukazuje se da se radi o pravnom pitanju kojeg su nižestupanjski sudovi razmatrali, a koje je važno za odluku o sporu i za osiguranje jedinstvene primjene prava i ravnopravnosti svih u njegovoj primjeni i za razvoj prava u sudskoj praksi, osobito jer riječ o pravnom pitanju o kojem odluka prvostupanjskog i drugostupanjskog suda odstupaju od prakse Vrhovnog suda Republike Hrvatske i prakse Ustavnog suda Republike Hrvatske.

           Sukladno stajalištu Europskog suda za ljudska prava, rizik svake greške što ju napravi državno tijelo trebala bi snositi država, a propusti se ne smiju ispravljati na štetu dotičnoga građanina (predmet Gashi protiv Hrvatske, zahtjev br. 32457/05).

             Iz navedenih razloga ukazuje se i na praksu Europskog suda za ljudska prava koji je u više predmeta ukazao da je, cit.: ''...jedno od temeljnih vidova vladavine prava načelo pravne sigurnosti, načelo koje je implicitno sadržano u Konvenciji (vidi Beian v. Romania (no. 1), br. 30658/05, § 39, ECHR 2007-XIII (izvadci)). Ako nema mehanizma koji osigurava dosljednost, proturječne odluke u sličnim predmetima koje je donio isti sud, koji uz to predstavlja zadnju instancu u dotičnoj pravnoj stvari, mogu dovesti do povrede tog načela i time potkopati povjerenje javnosti u pravosuđe (vidi, na primjer, Beian, prethodno citirano, §§ 36-39; Tudor Tudor v. Romania, br. 21911/03, § 29, 24. ožujka 2009.; te Iordan Iordanov and Others v. Bulgaria, br. 23530/02, §§ 47-53, 2. srpnja 2009.), a to je povjerenje jedna od bitnih sastavnica države utemeljene na vladavini prava. Države ugovornice imaju obvezu organizirati svoje pravne sustave na način da se izbjegne donošenje proturječnih presuda (vidi Vrioni and Others v. Albania, br. 2141/03, § 58, 24. ožujka 2009.).''

          Stoga se iz svih navedenih razloga predlaže dopustiti podnošenje prijedloga za dopuštenje revizije zbog naznačenog pravnog pitanja.

2. Prijedlog za dopuštenje revizije protiv presude i rješenja Općinskog građanskog suda u Zagrebu posl. br. P Ob-170/2022-134 od 30.06.2025., presude i rješenja Županijskog suda u Splitu posl. br. Gž Ob-214/2025-3 od 16.10.2025. jer je u prvostupanjskom i drugostupanjskom postupku zbog osobito teških povreda odredaba parničnog postupka i pogrešne primjene materijalnog prava, podnositelju povrijeđeno temeljno ljudsko pravo na pravično suđenje, pravo na obrazloženu odluku kao i pravo na sam pristup sudu zajamčeno odredbom čl. 29 Ustava RH u vezi čl. 6 st.1. Europske Konvencije za zaštitu ljudskih prava i temeljnih sloboda, kao i pravo na žalbu, odnosno djelotvorni pravni lijek u smislu odredbe čl. 18 Ustava RH u vezi čl. 13 Europske Konvencije za zaštitu ljudskih prava i temeljnih sloboda te pravo na poštivanje obiteljskog života iz odredbe čl. 35 Ustava RH u vezi čl. 8 Konvencije za zaštitu ljudskih prava i temeljnih sloboda.

2.1. Rješenjem ovoga suda poslovni broj R1 Ob-252/22 od 8.07.2022. regulirano je ostvarivanje osobnih odnosa oca s djetetom i to po dogovoru roditelja, a ukoliko isti izostane mlt. Fran će kod oca provoditi svaki utorak i četvrtak na način da će otac preuzeti dječaka utorak i četvrtak nakon vrtića te ga vratiti na adresu majke u 20,00 sati, svaki drugi vikend s noćenjem, počevši od petka kada će otac preuzeti dječaka u vrtiću do nedjelje kada će otac vratiti dječaka na adresu majke do 19,00 sati, te je ocu naloženo plaćanje uzdržavanja u iznosu od 1.500,00 kn od 1.07.2022. pa nadalje.

            Tijekom trajanja predmetnog postupka predlagatelj je više puta podnosio prijedloge radi donošenja privremene mjere kojom bi se izmijenio način ostvarivanja osobnih odnosa s mlt. djetetom, po kojim prijedlozima sud bez obrazloženja nije postupao.

            U prijedlogu Hrvatskog zavoda za socijalni rad od 06.03.2023.g., predloženo je da se osobni odnosi između mlt. djeteta i oca proširi na način se da isti odvija svaki drugi vikend s noćenjem, počevši od petka, kada će otac preuzeti dječaka u vrtiću do ponedjeljka ujutro, kada će otac odvesti dječaka u dječji vrtić te je tužitelj u podnesku od 23.03.2023. u tom dijelu prihvatio prijedlog HZSR.

            Nakon provedenog psihologijsko psihijatrijskog vještačenja u ovoj pravnoj stvari, predlagatelj je kao tužitelj u podnesku od 21.12.2023. predložio da sud, što je prije moguće donese rješenje o privremenoj mjeri u skladu sa postavljenim zahtjevom, međutim po kojem zahtjevu tužitelja, sud nije postupio.

            U podnesku tužitelja od 10.06.2024. predloženo je donošenje privremene mjere po prijedlogu Hrvatskog zavoda za socijalni rad od 06.03.2023.g., tako da se odvijanje osobnih odnosa između mlt. Frana i oca odvija svaki drugi vikend s noćenjem, počevši od petka, kada će otac preuzeti dječaka u vrtiću do ponedjeljka ujutro, kada će otac odvesti dječaka u dječji vrtić.

            Na ročištu održanom 11.06.2024. pun. tužitelja ponovno je predložio donošenje privremene mjere te se na ročištu o privremenoj mjeri izjasnila tužena koja je iznijela svoj prijedlog, a u slučaju da sud isti ne usvoji predložila je ostvarivanje osobnih odnosa kako je to predložio HZSR te je svoj prijedlog iznio i tužitelj osobno.

              Na ročištu održanom 11.06.2024. i posebna skrbnica predložila je donošenje privremene mjere tako da je izjavila da je suglasna s prijedlogom HZSR, ali je ukazala i na mogućnost drugačijeg ostvarivanja osobnih odnosa na način da nakon vikenda koji dijete provede s majkom s ocem ostvaruje osobne odnose kroz tjedan da prespava kod oca s utorka na srijedu, u četvrtak bude s majkom i da ima vikend s ocem od petka do ponedjeljka te u tjednu nakon vikenda s ocem utorkom i četvrtkom na način da ga otac vrati do 20:00 sati.

             Na ročištu održanom 28. siječnja 2025. zaključena je glavna rasprava te je ročište za objavu presude određeno za dan 14. ožujka 2025., a na kojem ročištu su HZSR i posebna skrbnica iznijeli mišljenje da je u interesu djeteta da kod oca prespava svaki drugi vikend od petka do ponedjeljka kada ga otac vodi u vrtić te smatraju da je u interesu djeteta proširiti spavanje na još jedno u tjednu, bilo utorak ili četvrtak na način da otac idući dan dijete odvede u vrtić.

             Međutim, sud je rješenjem od 12. ožujka 2025. preotvorio glavnu raspravu.

             Predlagatelj je kao tužitelj u podnesku od 28.ožujka 2025. ukazao da je rješenjem suda od 12. ožujka 2025. preotvorena glavna rasprava zaključena u ovoj pravnoj stvari 28. siječnja 2025. međutim da je unatoč tome sud morao donijeti privremenu mjeru jer je tužitelj višekratno tijekom trajanja ovog postupka tražio od suda da posebnim rješenjem donese privremenu mjeru u odnosu na ostvarivanje osobnih odnosa djeteta, a također i HZSR i posebna skrbnica na ročištu održanom 28.01.2025. predložili su proširivanje osobnih odnosa mlt. djeteta s ocem, ovdje predlagateljem, a po kojem prijedlogu sud nije postupio.

             Ukazuje se i da je predlagatelj kao tužitelj podneskom od 28.03.2025. obavijestio sud da namjerava koristiti pravo na korištenje roditeljskog dopusta te je u cit. podnesku predložio način ostvarivanja predmetnog prava u prijedlogu privremene mjere.

             I st. sud je konačno donio presudu i rješenje dana 30.06.2025., međutim o prijedlogu tužitelja o uređivanju odnosa tijekom trajanja roditeljskog dopusta, sud nije odlučio opravdavajući to činjenicom da je u trenutku donošenja odluke tužitelju isteklo pravo na roditeljski dopust, iako je o prijedlogu privremene mjere sud trebao odlučiti u roku od 30 dana od dana podnošenja prijedloga, a o prijedlogu je konačno odlučeno nakon tri mjeseca.

            Stoga je sud temeljem višekratnih prijedloga tužitelja i na temelju mišljenja i preporuke HZSR, prijedloga posebne skrbnice i održane rasprave, izraženog mišljenja djeteta trebao proširiti osobne odnose oca i djeteta, odnosno iste urediti privremenom mjerom, a što je sud propustio učiniti te niti u obrazloženju pobijane presude ne navodi razlog za takvog propuštanja.

               Međutim, tijekom postupka u ovom postupku donijeto je tek nekoliko privremenih mjera kojima je regulirano ostvarivanje osobnih odnosa djeteta s ocem tijekom praznika, pa tako vezano za uskršnje praznike 2023. godine (rješenje od 05. travnja 2023. godine), vezano za ljetne praznike 2023. godine (rješenje od 28. travnja 2023. godine) te vezano za ljetne praznike 2024. godine (rješenje od 11. lipnja 2024. godine), dok sud nije postupao po prijedlozima tužitelja za proširivanjem osobnih odnosa tijekom godine.

               Ukazuje se da je predmetni postupak od osobite je važnosti za predlagatelja jer se radi o postupku u kojem se odlučuje o ostvarivanju osobnih odnosa s mlt. djetetom, a nepostupanjem suda po prijedlozima za donošenje privremene mjere podnositelj smatra da mu je povrijeđeno pravo na ostvarivanje »obiteljskog života« zaštićenog člankom 35. Ustava, Republike Hrvatske odnosno člankom 8. Konvencije za zaštitu ljudskih prava i temeljenih sloboda.

             U praksi Europskog suda za ljudska prava ukazano je da je u predmetima vezanima za odnos osobe s njezinim djetetom postoji obveza primjene iznimne marnosti postupanja s obzirom na opasnost da s prolaskom vremena može doći do de facto odlučivanja o pojedinom pitanju. Neučinkovito, a posebice zakašnjelo vođenje postupka za određivanje susreta i druženja može dovesti do povrede pozitivne obveze na temelju članka 8. Konvencije jer postupovno kašnjenje može voditi do de facto odlučivanja o predmetnom pitanju.

                Pravo na pošteno suđenje ne može se smatrati djelotvornim ako zahtjevi i očitovanja stranaka nisu stvarno "saslušani", tj. ako ih sud nije propisno ispitao (usporedi s, na primjer, predmetima Europskog suda za ljudska prava /u daljnjem tekstu: ESLJP/ Zhang protiv Ukrajine, br. 6970/15, § 60. presuda od 13. studenoga 2018.; Letinčić protiv Hrvatske, br. 7183/11, § 48. presuda od 3. svibnja 2016. i Ajdarić protiv Hrvatske, br. 20883/09, § 33, presuda od 13. prosinca 2011.).

              Uzajamno uživanje roditelja i djeteta u međusobnom društvu temeljni element „obiteljskog života“ u smislu članka 8. Konvencije (vidi, među ostalim izvorima, Olsson protiv Švedske (br. 1), 24. ožujka 1988., stavak 59., Serija A br. 130, i Gluhaković protiv Hrvatske, br. 21188/09, stavak 54., 12. travnja 2011.).

              One uključuju obvezu nacionalnih tijela da poduzmu mjere s ciljem ponovnog povezivanja roditelja s njihovom djecom, te da olakšaju takvo povezivanje. To se također odnosi na slučajeve u kojima nastanu sporovi između roditelja i/ili drugih članova obitelji djece vezani uz kontakte i skrbništvo nad djecom (vidi Gluhaković, citirano gore, stavak 56.).

              Iako je osnovni cilj članka 35. Ustava, kao i članka 8. Konvencije, zaštititi pojedinca od proizvoljnog miješanja javnih vlasti, uz to postoje i pozitivne obveze nerazdvojive od djelotvornog poštovanja privatnog života. U oba je konteksta potrebno uzeti u obzir pravičnu ravnotežu koju treba uspostaviti između suprotstavljenih interesa pojedinca i zajednice u cjelini, a u oba konteksta država uživa određenu slobodu procjene.

             U odnosu na obvezu države da provede pozitivne mjere, članak 35. Ustava i članak 8. Konvencije sadrže pravo roditelja da se poduzmu koraci koji će ih ponovno spojiti sa njihovom djecom te obvezu nacionalnih vlasti da olakšaju takva ponovna spajanja, a posebice se ukazuje da je sudu u tijeku postupka bilo poznato da majka ima utvrđene separacijske probleme u odnosu na dijete te da je ista više puta prekršila privremenu mjeru.

             To se primjenjuje i na predmete u kojima dolazi do sporova između roditelja i/ili članova djetetove obitelji o kontaktima s djecom (vidi, na primjer, predmete Europskog suda za ljudska prava /u daljnjem tekstu: ESLJP/ Gluhaković protiv Hrvatske, br. 21188/09, § 56., presuda od 12. travnja 2011. i Ribić protiv Hrvatske, br. 27148/12, § 89., presuda od 2. travnja 2015.).

               Kada odlučuju o tome kako će se odrediti način i vrijeme susreta i druženja drugog roditelja (s kojim maloljetna djeca ne nastavljaju živjeti) i djece, nadležni sudovi moraju voditi računa o postizanju ravnoteže između interesa djeteta i roditelja, s time da se pri tome posebna važnost mora dati najboljem interesu djeteta, koji ovisno o njegovoj prirodi i ozbiljnosti može nadjačati interes roditelja (vidi, predmet ESLJP-aSahin protiv Njemačke, br. 30943/96, § 65. - 66., presuda od 8. srpnja 2003.).

              Iako ni članak 8. Konvencije ni članak 35. Ustava ne sadrže izričite postupovne zahtjeve, postupak donošenja odluka kojima dolazi do miješanja u pravo na obiteljski život pojedinca mora biti pravičan i kao takav mora osigurati dužno poštovanje interesa zaštićenih člankom 35. Ustava i 8. Konvencije.

              Također, u predmetima vezanima za odnos osobe s njezinim djetetom postoji obveza primjene iznimne marnosti postupanja s obzirom na opasnost da s prolaskom vremena može doći do de facto odlučivanja o pojedinom pitanju. Učinkovito poštovanje obiteljskog života zahtijeva da se o budućim odnosima između roditelja i djeteta odlučuje isključivo s obzirom na sve relevantne okolnosti, a ne samo s obzirom na protek vremena (vidi predmet ESLJP-a Diamante i Pelliccioni protiv San Marina, br. 32250/08, § 177., presuda od 27. rujna 2011.). Neučinkovito, a posebice zakašnjelo vođenje postupka za određivanje susreta i druženja može dovesti do povrede pozitivne obveze na temelju članka 8. Konvencije jer postupovno kašnjenje može voditi do de facto odlučivanja o predmetnom pitanju.

                 Iako je tužitelj imao legitimno pravo očekivati da će sud tijekom trajanja postupka razmotriti prijedloge za donošenje privremene mjere, o istima odlučiti i proširiti osobne odnose s djetetom budući su isto predlagali kroz dulji period i HZSR i posebna skrbnica, sud je o istom odbijao odlučiti više od dvije godine, a istom se cijelo vrijeme neosnovano protivila majka i unatoč preporukama nije dopuštala proširenje osobnih odnosa djeteta s ocem, čime je djetetu i tužitelju kao ocu, postupanjem suda nanesena nenadoknadiva šteta, koja se protekom vremena ne može niti na koji način ispraviti.

                Takvim postupanjem prvostupanjskog suda, podnositelju je povrijeđeno pravo na pravično suđenje u smislu odredbe čl. 29 Ustava Republike Hrvatske u vezi čl. 6 st.1. Konvencije za zaštitu ljudskih prava i temeljnih sloboda te je povrijeđena i odredba čl. 35 Ustava Republike Hrvatske u vezi čl. 8 Konvencije za zaštitu ljudskih prava i temeljnih sloboda.

2.2 Prvostupanjski sud u toč. 27 obrazloženja pobijane odluke navodi da je uzevši u obzir sporazum roditelja, mišljenje i prijedlog Zavoda i posebne skrbnice regulirao odnose oca s djetetom.

            Na ročištu održanom u ovoj pravnoj stvari 28.01.2025. predstavnici HZSR-a su ukazali, cit.:
            '' Obavljen je terenski izvid na novoj adresi stanovanja oca. Utvrđeni su adekvatni uvjeti stanovanja te je napravljena opservacija odnosa oca i djeteta i razgovaralo se s djetetom. Također, napravljen je terenski izvid na adresi stanovanja majke i izvršena je opservacija odnosa majke i djeteta. Ono što je primijećeno je da su oba roditelja adekvatna, dobri su roditelji, dijete je s ocem emotivno povezano, otac adekvatno odgovara na potrebe djeteta i dijete je u tom odnosu spontano. Iako su roditelji u međusobnom konfliktu nije primijećeno postanje posljedica konflikta na dijete. Za sada smatra kako je u interesu djeteta da kod oca prespava svaki drugi vikend od petka do ponedjeljka kada ga otac vodi u vrtić te smatraju da je u interesu djeteta proširiti spavanje na još jedno u tjednu, bilo utorak ili četvrtak na način da otac idući dan dijete odvede u vrtić. ''

            ………….

           '' Na predloženi način dijete bi 10 noći u mjesecu spavalo kod oca što nije pretjerano za dijete ove dobi, radi se o uobičajenoj praksi koja je već primijenjena i ima pozitivne učinke te je u skladu s nalazom i mišljenjem vještaka.''

            ……………….

             ''Treba uzeti u obzir da se radi o muškom djetetu od 5 godina koje ima sve veću potrebu za ocem dok je majka kao njegujući roditelj bila djetetu puno više potrebnija u nižoj kronološkoj dobi.''

             Na istom ročištu održanom 28.01.2025. posebna skrbnica podržala je prijedlog HZSR i predložila, cit.:

             ''Posebna skrbnica podržava prijedlog HZSR istaknut na današnjem ročištu uzevši u obzir dugotrajno i kontinuirano izuzetno lošu komunikaciju i konfliktan odnos roditelja. Roditelji su dobrih kapaciteta kako je to procijenio i HZSR i vještaci, dijete se dobro prilagođava u okolini majke i oca te bi se navedenim prijedlogom HZSR izbjegao kontakt roditelja u kojem nastaju sukobi, dijete bi se zaštitilo od negativnog utjecaja konfliktnog odnosa roditelja obzirom bi otac dijete ujutro vodio u vrtić i ne bi ga predavao majci. Širi opseg odnosa djeteta i oca predložen je od strane vještaka. Napominje kako se radi o situaciji u kojoj otac živi u istom kvartu, djetetu se ne mijenja okolina, roditelji ne znaju komunicirati, ali znaju odgajati dijete. Upravo radi toga, da bi se dijete zaštitilo od negativnog utjecaja roditeljskog konflikta, konačno mišljenje i prijedlog je u interesu djeteta. I za njegov pravilan psihološki i emotivni rast i razvoj je u interesu da se kontakt s ocem proširi jer je sada starosti 5 godina, a u početku postupka bio je starosti 2 godine i to ne bi bilo u njegovom interesu.''

            Dakle, iako su HZSR i posebna skrbnica iznijeli svoj prijedlog o proširenju osobnih odnosa djeteta s ocem na način da dijete prespavljuje s nedjelje na ponedjeljak i jedan dan u tjednu, te je HZSR ukazao da bi na opisani način dijete 10 noći spavalo kod oca što nije pretjerano za dijete ove dobi, da se radi o uobičajenoj praksi koja je već primijenjena i ima pozitivne učinke te je u skladu s nalazom i mišljenjem vještaka, a poseban skrbnik je ukazao da bi se navedenim prijedlogom izbjegao kontakt roditelja i dijete zaštitilo od negativnog utjecaja konfliktnog odnosa roditelja.

           Međutim, sud prijedlog HZSR i posebne skrbnice da dijete prespavljuje kod oca svaki utorak nije prihvatio jer drži da je ovakav prijedlog zbunjujući za dijete i da nije u skladu s pravom djeteta na mir i stabilnost, dok sud prijedlog tužitelja da dijete prespavljuje svaki četvrtak kod oca nije niti analizirao niti obrazložio.

            Ukazuje se da je stručni tim HZRS-a u svom prijedlogu ukazao da se radi se o uobičajenoj praksi koja je već primijenjena i ima pozitivne učinke, dakle dokazana u praksi, da bi se smanjio kontakt roditelja i mogući konflikti.

            Međutim sud je isto i tom dijelu odbio navedene prijedloge stručnih tijela te zamijenio prijedlog svojim vlastitim stavovima opravdavajući da je isto zbunjujuće za dijete iako ne pruža valjanu argumentaciju za takvo obrazloženje, što su u biti stavovi majke, pa proizlazi da je sud i u tom dijelu poklonio vjeru mišljenju majke protivno mišljenju stručnog tima HZRS i posebne skrbnice, a koji su ukazali da je ista praksa dokazana u praksi.

            Posebno se ukazuje da sud čak i činjenicu da se otac preselio u kvart u kojem žive majka i dijete, a što je tužitelj ukazao u postupku vještačenja da namjerava učiniti, sud cijeni kao negativnom činjenicom jer je sud potpuno pogrešno zaključio da je otac to učinio iz vlastitih pobuda jer je izuzetno fokusiran na kvantitetu osobnih odnosa s djetetom i kako bi mu se omogućilo ostvarivanje osobnih odnosa s djetetom u većem opsegu.

            Životno je i logično da otac koji je živio na drugom kraju grada, na ovaj način više neće morati putovati po dijete i putovati nazad kako bi vratio dijete majci i na taj način ostaje više vremena kako bi mogao kvalitetnije provoditi vrijeme s djetetom, da dijete ostaje u istom kvartu, djetetu se ne mijenja okolina, ima iste prijatelje, a što prepoznaje i posebna skrbnica kao pozitivne učinke, a i HZSR je terenskom provjerom utvrdio da je otac ima adekvatne uvjete stanovanja, da je otac motiviran roditelj koji prepoznaje potrebe djeteta i udovoljava im te je tužitelj preselio u kvart u kojem dijete živi radi interesa djeteta, a ne radi vlastitog interesa.

2.3. Prvostupanjski sud u toč. 2 obrazloženja pobijane odluke navodi da je tužitelj konačno postavljenim tužbenim zahtjevom predložio da dijete stanuje s majkom, a da s ocem ostvaruje osobne odnose svaki drugi tjedan od ponedjeljka poslije vrtića do sljedećeg ponedjeljka ujutro, dakle sedam dana u kontinuitetu, nakon čega slijedi tjedan dana s majkom, a potom s ocem i tako naizmjence te je predložio da svaki roditelj plaća uzdržavanje u iznosu od 200,00 Eura.
                Tužitelj je u podnesku od 23.01.2025. ukazao na rezultate sustavnog pregleda istraživanja ukazao na rezultate sustavnog istraživanja Systematic Review and Theoretical Comparison of Children’s Outcomes in Postseparation Living Arrangements” (Sustavni pregled i teorijska usporedba ishoda života djece nakon rastave), kao i Joint Versus Sole Physical Custody: Children’s Outcomes Independent of Parent–Child Relationships, Income, and Conflict in 60 Studies” (Zajedničko naspram isključivog fizičkog skrbništva: ishodi djece neovisno o odnosima roditelja i djeteta, prihodima te sukobu u 60 studija) s poveznicom na internet stranicu na kojoj su ista objavljena, a koja istraživanja govore u prilog zajedničkog skrbništva čak i u situacijama većeg konflikta među roditeljima

            Međutim, prvostupanjski sud navedene studije uopće ne analizira niti o istima zauzima stav.

            U tom pravcu žalbi ukazano je na odluku Ustavnog suda RH posl. br. U-III-1275/2018 od 4. veljače 2020., u istovrsnom predmetu u kojoj odluci je zauzet sljedeći stav, cit.:

           ''9.3. Podnositelj u ustavnoj tužbi ponavlja navod istaknut u žalbi, da je prvostupanjskom sudu dostavio radove svjetskih znanstvenika iz područja dječje psihologije i psihijatrije, no da je prvostupanjski sud unatoč tome u obrazloženju presude naveo: "da tužitelj ničim nije dokazao da bi u interesu mldb. djeteta bio tužiteljev prijedlog da dijete kod svakog roditelja stanuje tjedan dana naizmjence". Ustavni sud utvrdio je uvidom u spis predmeta da je podnositelj sudu dostavio ovjereni prijevod (s engleskog jezika) tekstova studija koje se odnose na ispitivanje utjecaja podijeljenog skrbništva roditelja na djecu i organizaciju roditeljske skrbi nad malom djecom.

            Ustavni sud utvrđuje da prvostupanjski sud u osporenoj presudi ni na koji način nije obrazložio svoje stajalište o tim studijama i njihovim nalazima, a to nije učinio ni drugostupanjski sud. To upućuje na zaključak o arbitrarnom postupanju oba suda.

            10. Ustavni sud iz svega prethodno navedeno zaključuje da Općinski sud u Z. i Županijski sud u Z. nisu postupali na način za koji bi se moglo reći da je u skladu s jamstvima koja štite prava iz članka 35. Ustava i članka 8. Konvencije.''

             Međutim, Županijski sud u Splitu u presudi i rješenju posl. br. Gž Ob-214/2025-3 od 16. listopada 2025. u toč. 22 navodi da tužitelj nije dostavio ovjerene prijevode kao dokaz u spis, nego se ograničio na parcijalno citiranje određenih dijelova, bez vjerodostojne situacije na hrvatskom jeziku koja bi se mogla smatrati dokazom u postupku.

                Ukazuje se da prvostupanjski sud nije postupao po prijedlozima tužitelja za donošenje privremene mjere radi proširivanje osobnih odnosa kroz period od dvije godine, iako su isti napisani i dostavljeni sudu na hrvatskom jeziku, a isto su predlagali HZSR i posebna skrbnica, a o razlozima nepostupanja po podnesenim prijedlozima prvostupanjski sud nije obrazložio u presudi, a o čemu drugostupanjski sud nije zauzeo nikakav stav iako mu je na navedene povrede ukazano.

              Stoga je u navedenim okolnostima, utvrđenje drugostupanjskog suda da je tužitelj bio dužan dostaviti ovjerene prijevode radova na koje se poziva da bi ih sud razmotrio, pretjerani formalizam, jer sud nije postupao niti po drugim prijedlozima tužitelja, zbog čega je tužitelju povrijeđeno pravo na pravično suđenje, odnosno pravo na pristup sudu u skladu s odredbom čl. 29 Ustava Republike Hrvatske u vezi s čl. 6 st.1. Konvencije za zaštitu ljudskih prava i temeljnih sloboda.
               Također se ukazuje da iako je tužitelj predložio u konačno postavljenom tužbenom zahtjevu da svaki roditelj plaća udržavanje u iznosu od 200,00 Eura, sud u odnosu na majku, zbog unaprijed zauzetog pravnog stava da će dijete živjeti s majkom, prvostupanjski sud nije uopće utvrđivao imovinske prilike tužene.

             Stoga se ukazuje da je povrijeđeno načelo jednakosti oružja, koje je jedan od temelja pravičnog suđenja prema članku 29. stavku 1. Ustava. Ono zahtijeva pravičnu ravnotežu između stranaka u postupku - obje stranke moraju imati razumnu mogućnost izložiti svoje argumente pod jednakim uvjetima (usporedi s predmetima ESLJP-a Regner protiv Češke [Vv], br. 35289/11, § 146., presuda od 19. rujna 2017. i Avotiňđ protiv Latvije [Vv], br. 17502/07, § 119., presuda od 23. svibnja 2016., te odlukom Ustavnog suda broj: U-III-4336/2017 od 26. lipnja 2019., www.usud.hr).

2.4. Tužena je također neistinitim navodima na ročištu 11.06.2024. da je otac prijavljivao majku u vezi ostvarivanja osobnih odnosa putem video poziva, dovela sud u zabludu te ishodila privremenu mjeru prema kojoj se smanjuje opseg video poziva tijekom ljetnih praznika, a što je na traženje suda svojim dopisom od 21.06.2024. potvrdio i sam HZSR, cit.:''...ne postoji dokumentacija vezana uz prijavljivanje majke od strane oca vezano uz onemogućivanje video poziva s djetetom tijekom ljetnih praznika 2023. godine''.

            Iako se postupanje tužene ima smatrati manipulativnim postupanjem tužene na štetu djeteta, a koje je očito kao i raniji postupci tužene prošlo nesankcionirano.

            Također se ukazuje da je tužena i ranije podnosila neosnovane prijave, kao i poduzimala
radnje koje su za cilj imale smanjivanje opsega viđanja djeteta s ocem, kao što je i nakon što je donesena privremena mjera kojom dijete tijekom praznika ima pravo ostvarivanja osobnih odnosa
s ocem istu mjeru nije poštivala ( vezano za uskršnje praznike ) na što je ukazala i posebna skrbnika, kao što je i nakon toga u podnescima sudu navodila da je dijete vrtićke dobi te da nema praznike, a što potvrđuje i sud u obrazloženju pobijane odluke.

        Tužena je također tijekom postupka nakon ljetnih praznika 2024. godine onemogućavala tužitelja da ostvaruje predviđene video pozive s djetetom tvrdeći da nema regulirano pitanje video poziva s djetetom, tvrdila da idu spavati, odbijala pozive te je isto opravdavala da nije mislila da se isti održavaju nakon ljeta, iako je na ročištu održanom 12.06.2024. sama navela da otac može zvati u određeno vrijeme i kada god se dogovore i izvan ljetnih praznika.

            Stoga se ukazuje da nije životan niti logičan zaključak suda da majka u bitnim dijelovima poštuje sudske odluke radi čega je za očekivati da će ista u budućnosti poštivati odluku suda u pogledu osobnih odnosa, kada je evidentno da majka tijekom trajanja postupka nije poštivala odluku suda niti preporuke HZSR, a što je sve bilo protivno najboljem interesu djeteta, pa se postavlja i pitanje na koji je to način sud cijenio da majka takvim postupanjem više vodi interesa o emocionalnom zdravlju djeteta.

           U žalbi je već ukazano da je nakon zaključenja glavne rasprave, a prije donošenja prvostupanjske pobijane presude i rješenja, tužena zaprijetila tužitelju da će ga prijaviti policiji ako s djetetom ode u Bosnu i Hercegovinu kod njegovih roditelja za vrijeme ljetnih praznika, jer se zbog iracionalnog straha boji da neće vratiti dijete, iako je ranije tijekom postupka na isto pristala te je u tom pravcu bila i donijeta privremena mjera te je i rješenjem suda od 30.06.2025. određeno da svaki roditelj može putovati s djetetom izvan RH za vrijeme kada dijete s njim boravi.

            Također se ukazuje da je tužena nakon donošenja drugostupanjske presude i rješenja tužitelju branila putovanje s djetetom za vrijeme zimskih praznika izvan Hrvatske uz prijetnju da će ga prijaviti policiji, o čemu je tužitelj obavijestio Hrvatski zavod za socijalni rad, koji je svojim dopisom Klasa: 552-04/25-01/18, Urbroj: 139-114-10-10-25-7 od 28.11.2025.godine ukazao da su roditelji dužni pridržavati se sudske odluke, ( kojom je odlučeno da svaki roditelji može s djetetom putovati izvan RH za vrijeme kada dijete boravi s njim te su roditelji dužni predati drugom roditelju putovnicu s kojim će dijete biti) te da će ako se ovakvi primjeri ponašanja roditelja nastave, biti dužni postupati s obitelji i procijeniti potrebu izricanja mjere obiteljsko pravne zaštite i svoje nadležnosti.

              D o k a z : uvid u rješenje Hrvatskog zavoda za socijalni rad Klasa: 552-04/25-01/18, Urbroj:139-114-10-10-25-7 od 28.11.2025.godine

           Stoga se ukazuje da je potpuno pogrešan i kontradiktoran zaključak prvostupanjskog i drugostupanjskog koji iako navode da majka krši privremene mjere, utvrđuju da u bitnim dijelovima poštuje sudske odluke i ne opstruira ostvarivanje osobnih odnosa oca s djetetom, iako je isto utvrđenje protivno i samom nalazu i mišljenju vještaka, kao i postupanju tužene tijekom postupka, a na što je ukazivala i posebna srkrbnica.

             U postupku vještačenja je jasno utvrđeno da je majka prekritična prema ocu, te u tom dijelu ne vidi jasno potrebu djeteta za drugim roditeljem, što može negativno utjecati na budući odnos oca i djeteta te je od strane HZSR utvrđeno da majka ima separacijske probleme, a koja utvrđenja se jasno očituju u postupanju majke i nakon dovršetka postupka pred prvostupanjskim i drugostupanjskim sudom.

 2.4. U vezi toč. III izreke pobijane presude i rješenja kojim je sud odlučio da će majka ostvarivati djelomično samostalnu roditeljsku skrb u odnosu na mlt. dijete i to u dijelu obrazovanja i to donošenja odluka o upisu i ispisu iz vrtića na području mjesta prebivališta djeteta, o izletima i aktivnostima u organizaciji vrtića, u opisu u državnu osnovnu školu na području mjesta prebivališta, o izletima i aktivnostima u organizaciji škole, o školskim i izvanškolskim aktivnostima u tom dijelu te u dijelu donošenja odluka o zdravlju djeteta uz obvezu da o svim poduzetim radnjama bez odgode obavijesti oca, ukazuje se sljedeće.

              Ukazuje se da majka koja je vještacima ukazala da želi biti samohrani roditelj iako je konfrontirana od strane vještaka da to ne može biti pored živa oca, koja vještacima tvrdi da otac djetetu ne fali, da isto ne pita za oca iako je to utvrđeno kao neistinito tijekom postupka već što više dijete želi provoditi više vremena s ocem, koja se tijekom postupka protivila proširenju osobnih odnosa djeteta s ocem te izjavila da će do istih doći samo preko nje mrtve, koja je kršila privremene mjere te neistinitim navodima utjecala na smanjenje video poziva djeteta s ocem, tada se ne može govoriti o tome da majka više vodi računa o djetetovim emocionalnim potrebama kako to sud pogrešno zaključuje, već naprotiv da su te radnje majke bile usmjerene protiv najboljeg interesa djeteta i emocionalnog zdravlja djeteta što su vještaci ispravno uočili i upozorili, ali koje radnje sud niti na koji način nije sankcionirao, već naprotiv u cijelosti je poklonio vjeru iskazu majke prilikom donošenja pobijane presude i rješenja.

           Takva odluka suda u suprotnosti je i sa konačnim mišljenjem HZSR, koji je na traženje suda u ovoj pravnoj stvari, koji je svojim mišljenjem od 21.06.2024. ukazao, cit.:

          ''Nastavno na Vaše traženje vezano uz prijedlog majke Ane Barišić za samostalnu roditeljsku skrb i donošenje odluka o bitnim osobnim pravima smatramo da bi roditelji trebali ostvarivati zajedničku roditeljsku skrb.''

            Međutim, prvostupanjski sud u bitnom zaključuje da je majci potrebno omogućiti samostalno donošenje odluka o zdravlju djeteta obzirom je ista liječnica po zanimanju pa ima potrebno znanje za procjenu što je iz medicinskog aspekta u interesu djeteta.

           U pogledu odluka o izletima i aktivnostima u organizaciji škole o školskim i izvanškolskim aktivnostima sud posebno niti ne obrazlaže zbog čega je i u ovom dijelu dodijelo majci samostalnu roditeljsku skrb, odnosno navodi da će se time omogućiti djetetu uredno funkcioniranje u svakodnevnom životu bez da u navedenom dijelu bude onemogućen radi sukoba roditelja.

           Ukazuje se da protivno proizlazi iz nalaza i mišljenja vještaka koji majci ukazuju, cit.:

           '' Upitana zašto bi ona imala sama odluke oko obrazovanja odgovara da izbjegne rasprave, odgovora, ja to ne mogu.Vještaci navode da će se oko svega morati inače dogovarati oko škole, aktivnosti i puno drugih stvari.''

             Obrazovanje________________ dopuniti

 2.5. Županijski sud u Splitu u presudi i rješenju od 16.10.2025. uopće ne navodi koje je to žalbene razloge tužitelj u žalbi iznio niti je posebno analizirao istaknute žalbene navode, već samo u toč. 2 obrazoženja navodi da se tužitelj žali na presudu odnosno rješenje te iste pobija u cijelosti zbog svih žalbenih razloga.

              Ukazuje se da je spis zaprimljen na Županijski sud u Splitu 10.10.2025., a da je već 16.10.2025. donesena odluka u ovoj pravnoj stvari na način da je drugostupanjski sud većim dijelom prepisao obrazloženja iz prvostupanjske odluke, da je pri tome sud propustio uzeti u obzir sve činjenične i pravne elemente koji su objektivno mjerodavni za donošenje odluke, kao i same navode iz žalbe.

              Ukazuje se da u pobijanoj presudi i rješenju nisu obuhvaćeni svi važni aspekti razmatranog slučaja koji su mogli utjecati na njegovu konačnu odluku.

              Podnositelju je na opisani način također povrijeđeno pravo na djelotvoran pravni lijek u smislu odredbe čl. 18 Ustava RH u vezi čl. 13 Europske Konvencije za zaštitu ljudskih prava i temeljnih sloboda

              Ukazuje se da prvostupanjski sud zbog a priori zauzetog pogrešnog pravnog stajališta sve ove navode nije analizirao, a tužitelj je imao legitimno pravo očekivati da će sud svaki njegov navod brižljivo razmotriti i o istom zauzeti stav, kao što je imao pravo očekivati da će to učiniti drugostupanjski sud po izjavljenoj žalbi, a što je u pobijanoj presudi i rješenju izostalo.
              Iz navedenih razloga pobijane odluke su arbitrarne i ne mogu se na valjan način ispitati, čime je počinjena bitna povreda odredaba postupka iz članka 354. stavak 2. točka 11. Zakona o parničnom postupku.
             Ustavno pravo na pravično suđenje propisano člankom 29. stavkom 1. Ustava jamči i zaštitu od arbitrarnosti u odlučivanju sudova i drugih državnih tijela. Obrazloženja sudskih odluka odnosno odluka drugih nadležnih tijela koja ne sadrže ozbiljne, relevantne i dostatne razloge za ocjenu kakva je odlukom dana, upućuju na zaključak o arbitrarnosti u postupovnom i/ili materijalnopravnom smislu.

            Sve dok u sudskoj odluci nisu navedeni dostatni i relevantni razlozi kojima se sud vodio u donošenju svoje odluke, a koji mogu dovesti do uvjerenja da je taj sud stvarno ispitao slučaj i odgovorio na sve bitne navode stranaka, ne može se smatrati da ta odluka zadovoljava opće zahtjeve koji proizlaze iz Ustavom zajamčenog prava na pravično suđenje.

             Zbog navedene bitne povrede odredaba parničnog postupka činjenično stanje je ostalo pogrešno i nepotpuno utvrđeno, pa stoga pobijana presuda i rješenje ne zadovoljava kvalitetu obrazložene sudske odluke kakvu zahtijeva pravo na pravično suđenje iz članka 29. stavak 1. Ustava Republike Hrvatske, te i takvim postupanjem prvostupanjskog suda i drugostupanjskog suda, podnositelj lišen prava na pristup sudu, zajamčenog člankom 29. Ustava Republike Hrvatske u vezi čl. 6 st.1. Europske konvencije za zaštitu ljudskih prava i temeljnih sloboda.

2.7 Sagledavajući postupak pred prvostupanjskim i drugostupanjskim sudom kao jedinstvenu cjelinu, ukazuje se da isti nije vođen na način koji je podnositelju osigurao pravo na pravično suđenje što je dovelo do povrede prava podnositelja na pravično suđenje propisano člankom 29. stavkom 1. Ustava Republike Hrvatske te su počinjene osobito teške povrede parničnog postupka, a na koje povrede je podnositelj ukazao u žalbi, ali iste nisu otklonjene drugostupanjskom odlukom.

             Stoga se predlaže da

             VRHOVNI SUD REPUBLIKE HRVATSKE

             prijedlogu udovolji i dopusti podnošenje revizije u vezi naznačenog pravnog pitanja i ukazanih povreda temeljnih ljudskih prava zajamčenih Ustavom Republike Hrvatske i Europskom konvencijom za zaštitu ljudskih prava i temeljnih sloboda.

U Zagrebu, 24.12.2025. Ante Barišić po:

presuda i rješenje Općinskog građanskog suda u Zagrebu posl. br. P Ob-170/2022-134 od 30.06.2025.
Žalba
presuda i rješenje Županijskog suda u Splitu posl. br. Gž Ob-214/2025-3 od 16.10.2025.
Nalaz i mišljenje vještaka
uvid u rješenje Hrvatskog zavoda za socijalni rad Klasa: 552-04/25-01/18, Urbroj:139-114-10-10-25-7 od 28.11.2025.godine
